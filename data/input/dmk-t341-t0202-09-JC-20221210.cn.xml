<?xml version='1.0' encoding='utf-8'?>
<text>
  <p id="1">
    <s id="1:1">（一〇）華天因緣品第十</s>
    <s id="1:2">如是我聞：一時</s>
    <s id="1:3">佛在舍衛國</s>
    <s id="1:4">祇樹給孤獨園，</s>
    <s id="1:5">與大比丘眾千二百五十人俱。</s>
    <s id="1:6">爾時國內，有豪富長者，生一男兒，</s>
    <s id="1:7">面首端政。</s>
    <s id="1:8">其兒生已，家內自然，天雨眾華，</s>
    <s id="1:9">積滿舍內，即字此兒，名弗波提婆，晉言花天。</s>
    <s id="1:10">兒年轉大，往至佛所，</s>
    <s id="1:11">見佛顏容相好無比，見已歡喜，</s>
    <s id="1:12">心自思惟：</s>
    <s id="1:13">「我生處世，得值聖尊，今當請佛及諸眾僧。</s>
    <s id="1:14">」即前白佛言：「</s>
    <s id="1:15">唯願世尊！及與眾僧，</s>
    <s id="1:16">明日屈意，臨適鄙家，受少蔬食。 」</s>
    <s id="1:17">因見福慶佛知其根，即時受請。</s>
    <s id="1:18">于時華天，還至其家。</s>
    <s id="1:19">明日食時，佛與眾僧往至其家，</s>
    <s id="1:20">華天即化作寶床座，遍其舍內，</s>
    <s id="1:21">整設嚴飾，</s>
    <s id="1:22">佛及眾僧即坐其座。</s>
    <s id="1:23">華天欲須種種飲食，</s>
    <s id="1:24">其人福德自然而辦。</s>
    <s id="1:25">佛與眾僧食已</s>
    <s id="1:26">攝鉢，</s>
    <s id="1:27">廣為華天具說諸法，</s>
    <s id="1:28">華天合家，得須陀洹。</s>
    <s id="1:29">於時華天，即辭父母，求索出家，為佛弟子。</s>
    <s id="1:30">父母聽之。</s>
    <s id="1:31">即至佛所，</s>
    <s id="1:32">稽首佛足，</s>
    <s id="1:33">求作比丘稟受佛教。</s>
    <s id="1:34">佛聽入道，讚言：「善來比丘！」</s>
    <s id="1:35">鬚髮自墮，</s>
    <s id="1:36">袈裟著身，即成沙門，</s>
    <s id="1:37">遵修佛教，逮得羅漢。</s>
    <s id="1:38">爾時阿難，見斯事已，</s>
    <s id="1:39">往至佛所，</s>
    <s id="1:40">長跪</s>
    <s id="1:41">白言：「 世尊！</s>
    <s id="1:42">是華天比丘，本殖何福，</s>
    <s id="1:43">而得如是自然天華，</s>
    <s id="1:44">又能化作床座飲食？</s>
    <s id="1:45">世尊！當為決散此疑。 」</s>
    <s id="1:46">佛告阿難：「</s>
    <s id="1:47">欲知善聽！</s>
    <s id="1:48">過去有佛，名毘婆尸，出現於世，</s>
    <s id="1:49">度脫眾生。</s>
    <s id="1:50">時諸眾僧，遊行聚落，</s>
    <s id="1:51">到諸豪族，皆悉供養。</s>
    <s id="1:52">時有一人，貧無錢財，</s>
    <s id="1:53">見僧歡喜，</s>
    <s id="1:54">恨無供養，</s>
    <s id="1:55">即於野澤，採眾草華，</s>
    <s id="1:56">用散眾僧，至心敬禮，於是而去。 」</s>
    <s id="1:57">佛告阿難：「</s>
    <s id="1:58">爾時貧人，散僧華者，今此華天比丘是也。</s>
    <s id="1:59">由其過去用信敬心故，</s>
    <s id="1:60">採華散僧至心求願，</s>
    <s id="1:61">九十一劫，</s>
    <s id="1:62">所生之處，身體端政，</s>
    <s id="1:63">意有所須，欲得飲食床臥之具，尋時如念，自然而至；</s>
    <s id="1:64">緣斯之福，自致得道。</s>
    <s id="1:65">是故阿難！一切眾生，莫輕小施以為無福，</s>
    <s id="1:66">猶如華天，今悉自得。 」</s>
    <s id="1:67">爾時阿難，及諸眾會，聞佛所說，歡喜奉行。</s>
  </p>
</text>
